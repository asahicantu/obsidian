Barneskolen er klassetrinnene fra første klasse til syvende klasse. Barneskolen er en del av det vi kaller grunnskolen, som alle barn har rett og plikt til å være på. For barn er dette det første møtet med skolehverdagen; med forskjellige fag, friminutt, læringsmål og lekser. Til sammen går barna ti år på grunnskole, syv av dem er på barneskolen. Det er viktig at barna utvikler gode rutiner slik at de får utbytte av årene på skolebenken.

![](https://cdn.kursoria.no/pensum/elements/pensum-for-samfunnskunnskapsproven-_ujikol.jpg)

---

På denne siden kan du lese mer om:

-    [FAU](https://app.norskkunnskap.no/pensum/rtehtr/q8dkf5/ujikol#fau)
-    [SFO og AKS](https://app.norskkunnskap.no/pensum/rtehtr/q8dkf5/ujikol#sfo-og-aks)

---

Barneskolen er delt inn i to deler. De yngste elevene, som går i første, andre, tredje og fjerde klasse, går på småskolen eller småskoletrinnet. Elevene på femte, sjette og syvende klasse går på mellomtrinnet. På barneskolen skal elevene få grunnleggende ferdighet og kunnskap innen forskjellge, allmenne disipliner. Det betyr at ingen trenger å bli eksperter, men alle skal kjenne til vanlige prinsipper i for eksempel matte og språk. Fagene på barneskolen er norsk, matematikk, naturfag, religion, livssyn og etikk, engelsk, kroppsøving (gym), kunst og håndverk, musikk, og mat og helse.

På barneskolen skal også elevene lære mer enn bare fagene; de skal lære å sitte stille i et klasserom, de skal lære å vente til andre er ferdig med å prate før de prater selv, de skal lære å samarbeide, osv. Dette kaller vi sosial kompetanse. 

Det er kommunene som har ansvaret for barneskolene. Når det skal bygges nye boliger, kan kommunen sette som krav at utbyggeren også skal bidra til at det blir flere barneskoler, slik at det er plass til alle barna i kommunen. Selv om kommunene bygger og driver barneskoler, er det staten som bestemmer hva barna skal lære. Det gjør de ved å lage læreplaner. En læreplan er en oversikt over målene for et fag. I læreplanen for norsk står det for eksempel at når eleven er ferdig med andre klasse, så skal det være i stand til å kunne låne og lese bøker fra et bibliotek. Det er lærerne, i samarbeid med rektor, som bestemmer hvordan de vil at barna skal lære dette. Rektor er den øverste lederen på en skole.

Barneskolen er gratis, men man kan ikke selv velge hvilken barneskole man vil gå på. Normalt må man gå på den skolen som ligger nærmest hjemmet. Innbyggerne som sogner til en bestemt barneskole, tilhører den _skolekretsen_. Det er viktig at ingen skolebarn må krysse store, trafikkerte veier for å komme på skolen.

Det finnes også noen private barneskoler. Da må man søke om å få plass, og man må betale skolepenger. En privatskole kalles også friskole, og kan for eksempel ha et annet syn på hvordan man skal lære, enn offentlige barneskoler. En av de største private barneskolene i Norge heter [Steinerskolen](https://www.steinerskole.no/), og bygger på pedagogikk utviklet av Rudolf Steiner.

## FAU

FAU står for Foreldrerådets arbeidsutvalg. Alle som har barn på skolen er automatisk medlem i foreldrerådet, og alle skoler skal FAU. Hensikten med FAU er at foreldre skal få muligheten til å påvirke hvordan barna har det på skolen. FAU kan diskutere saker som er viktig for foreldrene med ledelsen på skolen, med kommunen, med elevrådet og med lærere. En viktig oppgave for FAU er at skolen sørger for at uteområdene er trygge og gode. Dessverre har mange skoler flere elever enn det er plass til, fordi det blir stadig flere innbyggere. Da kan FAU være med og bestemme hvordan det skal løses; om det skal settes opp egne brakker eller om andre løsninger kan brukes. Det viktigste er at foreldre får en reell mulighet til å påvirke hvordan elevene har det på skolen. 

Mange steder har også FAU en viktig rolle når nasjonaldagen skal feries 17. mai. Da er det ofte leker, kafe og arrangementer på skolene, og det er gjerne FAU som organiserer det. 

## SFO OG AKS

Skolefritidsordningen (SFO) er et tilbud til elever i første til fjerde klasse der foreldrene ikke er hjemme når skoledagen begynner eller er slutt. Da kan de elevene som har meldt seg på SFO være på skolen og lese lekser, leke, spise eller slappe av. Det er mulig å delta på SFO både før og etter skolen. Noen kommuner tilbyr gratis SFO, mens andre tar betalt. Elever med særlige behov kan bruke SFO helt opp til og med syvende klasse. 

I Oslo kalles Skolefritidsordningen for Aktivitetsskolen (AKS).

[[Skole og utdanning]]
