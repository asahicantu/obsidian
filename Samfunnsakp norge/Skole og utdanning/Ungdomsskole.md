Ungdomsskolen er en del av grunnskolen. På ungdomsskolen finnes klassetrinnene åtte, ni og ti. På ungdomsskolen får elevene karakterer, og de kan velge ekstra fag de vil jobbe med. Samtidig er ungdomstiden en spesiell tid. Kroppen utvikler seg, ungdommene får sterkere og tydeligere meninger og blir mer selvstendige. Det er en naturlig utvikling. Å hjelpe ungdom i denne prosessen er også en viktig oppgave for ungdomsskolen.

![](https://cdn.kursoria.no/pensum/elements/pensum-for-samfunnskunnskapsproven-_azsxdc.jpg)

---

På denne siden kan du lese mer om:

-    [Karakterer](https://app.norskkunnskap.no/pensum/rtehtr/q8dkf5/azsxdc#karakterer)
-    [Ansvar](https://app.norskkunnskap.no/pensum/rtehtr/q8dkf5/azsxdc#ansvar)
-    [Ungdoms utvikling](https://app.norskkunnskap.no/pensum/rtehtr/q8dkf5/azsxdc#ungdoms-utvikling)

---

Normalt er elevene 13 år når de begynner på ungdomsskolen, og går ut når de er 16 år gamle. På store steder er ungdomsskolen en egen skole, mens på små steder kan man oppleve at ungdomsskolen og barneskolen er samme skole; en barne- og ungdomsskole. På ungdomsskolen har man fagene RLE, norsk, matematikk, naturfag, engelsk, samfunnsfag, kunst og håndverk, musikk, mat og helse og kroppsøving. 

På ungdomsskolen får elevene også velge et fag de vil jobbe med - et valgfag. Det finnes 16 forskjellige valgfag, som spenner fra håndverksfag til teknologi og design, friluftsliv, reiseliv, trafikk og mye mer. Elevene må også velge et språk de vil jobbe med. Normalt kan man velge mellom spansk, tysk og fransk, men noen skoler tilbyr også russisk, arabisk og andre språk. Du kan også fordype deg i norsk, engelsk eller samisk.

På [nettsidene til Undervisningsdirektoratet](https://www.udir.no/laring-og-trivsel/lareplanverket/fagfornyelsen/nye-lareplaner-for-valgfag/) kan du lese mer om valgfagene.

Det er mange forskjellige fag, og elevene skal lære fagene grundig, altså gå i dybden. Det gjør at lærerne må kunne mye om faget de skal undervise i. På ungdomsskolen er det gjerne ulike lærere i de forskjellige fagene. På barneskolen hadde elevene gjerne samme lærer i de fleste fagene, mens på ungdomsskolen må elevene forholde seg fem-seks forskjellige lærere i løpet av uken. 

## KARAKTERER

Når man begynner på ungdomsskolen begynner man også å nærme seg voksenlivet. Man kan velge fag man interesserer seg for, og man begynner å få mye kunnskap om forskjellige fag. Etter ungdomsskolen skal man velge videre utdannelse. På ungdomsskolen er det derfor viktig å vite hvor godt man gjør det i ulike fag. Det er også viktig å få dokumentasjon på kompetansen sin. Hvis man velger å søke videregående skole, så brukes blant annet dokumentasjonen for å bestemme hvem som får gå på hvilken skole eller linje. For å dokumentere dette, har politikerne bestemt at elever på ungdomsskolen skal få karakterer. Denne dokumentasjonen kalles for et vitnemål. 

Karakterene på ungdomsskolen går fra én til seks. Det er samme karakterskala som på videregående skole. Én er dårligste karakter, seks er best. 

Man får også vurdering i orden og atferd. Vurdering i orden handler om hvor vidt eleven har med utstyret som trengs i undervisningen og har kontroll på sakene sine. Vurdering i atferd handler om hvordan eleven oppfører seg mot medelever, lærere og andre. Mobbing, krenkelser, bråk og skulking medfører nedsatt vurdering i oppførsel. Skulking betyr at eleven ikke kommer på skolen, uten gyldig fravær.

## ANSVAR

Det er kommunen som har ansvaret for ungdomsskolene, men det er staten som bestemmer _hva_ elevene skal lære. Lærerne og rektor på skolen bestemmer _hvordan_ de vil at elevene skal lære. Det gjør at man kan ta i bruk lokalmiljøet og lærernes sterke sider.

Akkurat som på barneskolen skal det være et FAU som bidrar til at foreldrene til elevene har reell medvirkning. 

## UNGDOMS UTVIKLING

Alle kommuner skal ha tilbud om et helsetilbud til elevene på ungdomsskolen. Før var det en helsesøster som hadde ansvaret for en eller flere ungdomsskoler. Nå heter det helsesykepleier. Det er en sykepleier med videreutdanning i å hjelp ungdom fysisk og psykisk. Ofte har helsesykepleieren en fast dag i uken der han eller hun er tilstede på skolen. Helsesykepleieren kan bidra med seksualundervisning, snakke om kropp og utvikling eller være tilgjengelig for elever som har spørsmål.

Helsesykepleieren sørger også for at elevene får de vaksinene de trenger.


[[Skole og utdanning]]