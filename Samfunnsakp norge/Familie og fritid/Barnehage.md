Barnehage er et tilbud til de aller yngste barna, før de blir så gamle at de kan begynne på barneskolen. Det er frivillig for barna å gå i barnehagen. I barnehagen vil barna få omsorg, leke, lære og utvikle seg i et sosialt miljø. Noen barnehager har spesielle temaer. I en naturbarnehage vil barna være mye ute i naturen. I en musikkbarnehage vil barna oppleve mye musikk, og spille enkle instrumenter. Hvis man ikke har barnet sitt i barnehagen, kan man ha krav på kontantstøtte.

![](https://cdn.kursoria.no/pensum/elements/pensum-for-samfunnskunnskapsproven-_kijuhy.jpg)

---

På denne siden kan du lese mer om:

-    [Lek og læring](https://app.norskkunnskap.no/pensum/rtehtr/6m6r85/kijuhy#lek-og-lering)
-    [Betaling](https://app.norskkunnskap.no/pensum/rtehtr/6m6r85/kijuhy#betaling)
-    [Kontantstøtte](https://app.norskkunnskap.no/pensum/rtehtr/6m6r85/kijuhy#kontantstotte)

---

En barnehage er et sted for barn under skolepliktig alder. Barna kan som regel begynne når de er rundt ett år gamle. Alle barna har rett til å gå i barnehage. Målet med barnehagen er at barn skal få et godt grunnlag fro videre utvikling og læring på grunnskolen.

Det finnes mange ulike typer barnehage. Mange barnehager er drevet av kommunen. Noen barnehager er drevet av private. Barnehagene kan være åpne hele dagen, eller de kan være åpne deler av dagen. De største barnehagene kan ha flere hundre barn fordelt på mange avdelinger. De minste barnehagene har færre enn ti barn.

I de aller fleste barnehagene må man søke om plass. Noen få barnehager er åpne. Det betyr at barna kan komme dit med en forelder, og leke med andre barn og deres foreldre. 

Barnehagene kan ha ulike temaer, som natur/friluft, musikk eller idrett.

## LEK OG LÆRING

Barnehagen er en pedagogisk virksomhet. Det betyr at de som jobber der skal ha kunnskap om hvordan barn utvikler seg, hvilke behov de har og hvordan de lærer. Det står det i barnehageloven. 

I barnehageloven står det også: 

-   Barnehagen skal gi barn muligheter for lek, livsutfoldelse og meningsfylte opplevelser og aktiviteter.
-   Barnehagen skal ta hensyn til barnas alder, funksjonsnivå, kjønn, sosiale, etniske og kulturelle bakgrunn, herunder samiske barns språk og kultur.
-   Barnehagen skal formidle verdier og kultur, gi rom for barns egen kulturskaping og bidra til at alle barn får oppleve glede og mestring i et sosialt og kulturelt fellesskap.
-   Barnehagen skal støtte barns nysgjerrighet, kreativitet og vitebegjær og gi utfordringer med utgangspunkt i barnets interesser, kunnskaper og ferdigheter.
-   Barnehagen skal ha en helsefremmende og en forebyggende funksjon og bidra til å utjevne sosiale forskjeller.

I tillegg til barnehageloven, finnes det en rammeplan for barnehager. I rammeplanen står det hvordan barnehager skal jobbe for å oppfylle barnehageloven. Hvert år skal de ansatte i barnehagen og foreldrene lage en årsplan for barnehagen. Der står det hva barna skal oppleve gjennom et år i barnehagen. Hvis du lurer på hva barnet ditt opplever i barnehagen, kan du spørre om å få se årsplanen.

### Nyttige lenker

-   På nettsidene til Lovdata finner du [barnehageloven](https://lovdata.no/dokument/NL/lov/2005-06-17-64).
-   På nettsidene til Undervisningsdirektoratet finner du [rammeplan for barnehagen](https://www.udir.no/laring-og-trivsel/rammeplan-for-barnehagen/).

## BETALING

For å gå i barnehagen må man som regel betale en egenandel. Det er ikke lov til å betale mer enn 3 230 kr i egenandel hver måned. Hvis familien har lav inntekt, kan man søke om redusert pris. Da vil kommunen betale litt av egenandelen din.

Dersom familien har lav inntekt kan du også få gratis kjernetid. Det betyr at kommunen betaler for at barnet kan gå i barnehagen noen timer hver uke. 

Hvis man har flere barn som går i barnehage, så får man søskenmoderasjon. Søskenmoderasjon betyr egentlig at man får rabatt fordi man har søsken i barnehage. Barna trenger ikke gå i den samme barnehagen. 

### Nyttige lenker

-   På [nettsidene til Utdanningsdirektoratet](https://www.udir.no/regelverk-og-tilsyn/barnehage/foreldrebetaling/) kan du lese mer om makspris, moderasjon og gratis kjernetid.  
    

## KONTANTSTØTTE

Dersom du har et barn mellom 1 og 2 år som ikke er i barnehage på fulltid, kan du få kontantstøtte. Hvis barnet ditt har deltidsplass i barnehage kan du få redusert kontantstøtte.

For eksempel: Om barnet ditt går 60 % i barnehage, får du 40 % kontantstøtte.

Det er viktig å huske på at kontantstøtte avhenger av hvor stor plass barnet har i barnehagen. Hvis barnet har 100 % plass, men du velger å holde det hjemme halvparten av tiden, kan du ikke få halvparten kontantstøtte.

### Nyttige lenker

-   På [nettsidene til NAV](https://www.nav.no/no/person/familie/barnetrygd-og-kontantstotte/kontantstotte2) står det mer om kontantstøtte.

[[Familie og fritid]]