Fritid er den tiden du ikke jobber, driver med husarbeid, spiser eller sover. Det er den tiden der du selv kan velge hva du vil gjøre. Mange nordmenn driver med faste fritidsaktiviteter. Det kan være fotballtrening, musikkøvelse, modellflyging eller noe annet. Da har man meldt seg på og følger en terminliste. På terminlisten står det hva man skal gjøre i løpet av terminen, som ofte er et halvt år langt. Men man kan også bruke fritiden til å gjøre ting som ikke er faste; som å gå på foredrag, på museum, på konsert, besøke venner eller gå tur i skogen.

![](https://cdn.kursoria.no/pensum/elements/pensum-for-samfunnskunnskapsproven-_frdesw.jpg)

---

På denne siden kan du lese mer om:

-    [Å besøke venner](https://app.norskkunnskap.no/pensum/rtehtr/6m6r85/frdesw#a-besoke-venner)
-    [Å være politisk aktiv](https://app.norskkunnskap.no/pensum/rtehtr/6m6r85/frdesw#a-vere-politisk-aktiv)
-    [Folkeskikk og uskrevne regler](https://app.norskkunnskap.no/pensum/rtehtr/6m6r85/frdesw#folkeskikk-og-uskrevne-regler)

---

I gjennomsnitt har hver voksne nordmann omtrent 6,5 timer fritid hver ukedag. I helgene er det mange som har fri, og man har mer fritid. 

På fritiden er det mange som liker å møtes på sosiale arenaer. Det kan for eksempel være å møte noen på en kafé, å gå på kino med noen, dra i svømmehallen eller besøke noen på gamlehjem.

## Å BESØKE VENNER

Det er mange som liker å gå på besøk til venner, og å få besøk. Det vanligste er å avtale besøket på forhånd, og at man møtes hjemme hos hverandre. Veldig ofte spiser man sammen når man møtes. De aller fleste nordmenn er veldig glade i kaffe. Om du er på besøk hos noen, må du ikke bli overrasket om de spør om du vil ha kaffe. Noen ganger kan man avtale å møtes på en kafé eller restaurant. 

Hvis man er invitert i selskap hjemme hos noen, er det vanlig å kle seg pent og ha med en liten kake til kaffen eller en blomsterbukett. 

## Å VÆRE POLITISK AKTIV

Hvilket parti man stemmer på, er hemmelig. Det er ikke vanlig å spørre andre om hvilket parti de stemmer på, for det er en privatsak. Noen velger å engasjere seg politisk. Det gjør man fordi man har lyst til å endre samfunnet eller bidra til at noen synspunkter kommer frem. Det er mange måter å engasjere seg på. Hvis man engasjerer seg formelt, betyr det at man melder seg inn i et parti og hjelper partiet gjennom å drive valgkamp, stille til valg eller sitte i styret i en komite. 

Man kan også engasjere seg uformelt, for eksempel gjennom å delta i demonstrasjoner eller skrive leserinnlegg. Når man engasjerer seg uformelt, trenger man ikke støtte et bestemt parti. 

## FOLKESKIKK OG USKREVNE REGLER

Det er mange ting vi mennesker gjør, som er vanlig å gjøre, men som ikke står skrevet ned noen steder. Dette kan for eksempel være å hjelpe eldre mennesker med å krysse veien, å ikke begynne å spise før alle har satt seg, å ikke rape ved matbordet, å ikke baksnakke andre og å ikke snike i køen. Du får ikke fengselsstraff hvis du sniker i køen, men det er en uskreven regel at man skal følge sin tur.

Hva som er uskrevne regler varierer i forskjellige kulturer. Noe som er helt vanlig i Norge, kan være helt uvanlig for personer fra andre land.

Uskrevne regler henger nært sammen med folkeskikk og bordskikk.

[[Familie og fritid]]
