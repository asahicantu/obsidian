En fastlege er en lege med spesielt ansvar for deg. Du kan ta kontakt med fastlegen når du har spørsmål om helsen din eller om du tror du er syk. Fastlegen kan undersøke deg, skrive ut resept, sykemelde deg eller henvise deg videre til en spesialist. En fastlege har ansvar for mange innbyggere. Hvis du ønsker det, kan du bytte fastlege. Det koster ikke noe å stå på listen til en fastlege, men om du besøker fastlegen må du som regel betale en egenandel.

![](https://cdn.kursoria.no/pensum/elements/pensum-for-samfunnskunnskapsproven-_rvtbyn.jpg)

---

På denne siden kan du lese mer om:

-    [Fastlegens oppgaver](https://app.norskkunnskap.no/pensum/rtehtr/3hnasx/rvtbyn#fastlegens-oppgaver)
-    [Egenandel](https://app.norskkunnskap.no/pensum/rtehtr/3hnasx/rvtbyn#egenandel)
-    [Gode råd før timen](https://app.norskkunnskap.no/pensum/rtehtr/3hnasx/rvtbyn#gode-rad-for-timen)

---

De aller fleste nordmenn har en fastlege. Alle som er registrert i folkeregisteret og bor i en norsk kommune, har rett til fastlege. Du har også rett til fastlege hvis du er asylsøker og har D-nummer. Barn har som regel samme fastlege som en av foreldrene. Hvis du ikke har fastlege, kan du ta kontakt med legevakten eller en lege der du bor. 

## FASTLEGENS OPPGAVER

Fastlegen er den du tar kontakt med når du trenger helsehjelp. Hvis det er akutt, men du ikke trenger ambulanse, kan du også ta kontakt med fastlegen. Hvis kontoret til fastlegen er stengt, kan du ta kontakt med legevakten. 

Hos fastlegen kan du få hjelp til det aller meste: Du kan ta blodprøver, kontrollere blodtrykket, få vaksiner eller ta opp ting du lurer på. Fastlegen har normalt mulighet til å gjøre enkle undersøkelser, som spirometri, gynekologisk celleprøve og EKG. Fastlegen kan også hjelpe deg hvis du har tunge tanker, er deprimert eller har psykiske plager. Noen fastlegekontor har også et eget laboratorium som kan gjøre enkelte analyser av urin- eller blodprøver.

De fleste tar kontakt med fastlegen når de er blitt syke. Da kan fastlegen undersøke deg og skrive ut resept på medisin. Medisinen må du normalt hente på et apotek.

Normalt varer en time hos fastlegen i rundt 15 minutter. I løpet av denne tiden rekker man som regel å ta opp én problemstilling. Mange fastleger tilbyr også time på telefon eller videosamtale. Det gjør at både du og fastlegen sparer tid. 

Dersom fastlegen ønsker at du skal undersøkes nærmere kan du bli henvist til et sykehus eller til en spesialist. Det er ofte flere måneder ventetid på å komme til spesialister. Fastlegen kan også henvise deg til behandling hos for eksempel psykolog eller psykiater.

Fastlegen fører en journal over sykdommene dine og medisinene du får resept på. Hvis du bruker medisiner fast, som for eksempel p-piller eller hjertemedisin, kan fastlegen fornye resepten din uten at du må møte til time.

Hvis du bytter fastlege, er det fint om den nye fastlegen kan få tilgang til journalen fra den gamle fastlegen. 

### Nyttige lenker

-   På [Helsenorge.no sine nettsider](https://www.helsenorge.no/fastlegen/om/) kan du lese mer om fastlegen.
-   Oslo kommune har en [liste over leger](https://www.oslo.kommune.no/helse-og-omsorg/helsetjenester/fastlege/pasienter-som-ikke-star-pa-fastlegeliste/) som tar i mot personer uten fastlege i Oslo.

## EGENANDEL

Du må ikke betale noe for å stå på listen til en fastlege. Når du har time hos fastlegen må du som regel betale en egenandel. Resten av utgiftene som går med til undersøkelse og behandling får fastlegen dekket av det offentlige. Noen slipper å betale egenandel, blant annet barn under 16 år og gravide som har svangerskapskontroll. Man slipper også å betale egenandel hvis man kommer til fastlegen fordi man nettopp har blitt utsatt for vold fra noen i familien, eller seksuelle overgrep.

Alle egenandeler du betaler, legges sammen. Når du når en viss sum, slipper du å betale flere egenandeler. Det gjør at dem som for eksempel er kronisk syke og ofte er hos legen, slipper å betale mye mer i løpet av et år enn dem som sjelden er hos legen. Når et nytt år begynner, nullstilles systemet, slik at du må betale egenandeler frem til du bryter grensen igjen. Grensen for egenandeler ligger på rundt 2 500 kroner.

### Nyttige lenker

-   Du kan lese om egenandel på [nettsiden til Helsenorge.no](https://www.helsenorge.no/betaling-for-helsetjenester/betaling-hos-lege/).

## GODE RÅD FØR TIMEN

En fastlege kan ha ansvar for så mange som 2 000 innbyggere. Av og til kan det være litt ventetid før du får time hos fastlegen. Derfor kan det være lurt å være litt forberedt. Et tips kan være å skrive ned hva du har lyst til å ta opp med fastlegen. Det kan være ting som er viktig for deg at fastlegen får vite, for at fastlegen skal få mulighet til å stille riktig diagnose og hjelpe deg. 

Når du er hos fastlegen er det viktig å fortelle hva du tenker på, uten å være redd for hva fastlegen tenker. Fastlegen og alle som jobber på fastlegekontoret har taushetsplikt. Noen ganger krever undersøkelser at du må kle av deg. Da er det viktig å huske på at fastlegen er vant til å se og vurdere kropp. Du kan også ha med deg noen du stoler på til fastlegen, for eksempel en god venn.

Hos fastlegen kan du oppleve at det er kø. Kanskje må du sitte på et venterom mens fastlegen holder på med en annen pasient. Det kan ha oppstått et akutt tilfelle som gjør at fastlegen må forskyve på timeplanen sin. Du bør derfor sette av god tid. Det er ikke uvanlig at fastlegen kan være opptil en time forsinket. 

Hvis du har behov for tolk, kan du si fra til fastlegen på forhånd. Hos fastlegen betaler det offentlige for tolken.

### Nyttige lenker

-   [Helsenorge.no](https://www.helsenorge.no/rettigheter/rett-til-tolk/) har informasjon om tolk.


[[05 Helse]]