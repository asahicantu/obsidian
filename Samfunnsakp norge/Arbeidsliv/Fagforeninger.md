Fagforeninger er et viktig bidrag til at det er ordnede forhold på en arbeidsplass. Med ordnede forhold mener man at alle har en grei arbeidstid, at lønnen er på riktig nivå, at bedriften jobber aktivt mot mobbing og diskriminering, og en rekke andre ting. Alle som vil kan bli medlem i en fagforening. Det kan gi mange, viktige fordeler. Blant annet kan du få hjelp dersom du har problemer med arbeidskontrakten eller arbeidsgiveren din.

![](https://cdn.kursoria.no/pensum/elements/pensum-for-samfunnskunnskapsproven-_rftgyh.jpg)

---

På denne siden kan du lese mer om:

-    [Fagforbund og hovedorganisasjoner](https://app.norskkunnskap.no/pensum/rtehtr/xcx6tc/rftgyh#fagforbund-og-hovedorganisasjoner)
-    [Medlemskap](https://app.norskkunnskap.no/pensum/rtehtr/xcx6tc/rftgyh#medlemskap)
-    [Forening for arbeidsgivere](https://app.norskkunnskap.no/pensum/rtehtr/xcx6tc/rftgyh#forening-for-arbeidsgivere)
-    [Trepartssamarbeidet](https://app.norskkunnskap.no/pensum/rtehtr/xcx6tc/rftgyh#trepartssamarbeidet)

---

Mange jobber med de samme tingene, selv om de jobber i forskjellige bedrifter. Disse kan ha felles behov og utfordringer i sitt arbeid. Det kan være spørsmål om kontrakten, om forhold på arbeidsplassen, oppsigelser og nedskjæringer eller juridiske problemstillinger.

En fagforening er en organisasjon som samler arbeidere som jobber med de samme tingene. På den måten kan de dele erfaringer og bygge viktig kompetanse som angår medlemmene. Det er frivillig å være medlem av en fagforening. På store arbeidsplasser med mange forskjellige yrker kan det være flere fagforeninger. Avdelingen til en fagforening på en arbeidsplass kalles for en klubb.

Omtrent 1 300 000 norske arbeidstakere er medlem i en fagforening. Antall medlemmer øker hvert år. 

## FAGFORBUND OG HOVEDORGANISASJONER

Fagforeningene er organisert i ulike fagforbund. Her er eksempel på noen fagforbund:

-   Norsk Sykepleierforbund
-   Politiets Fellesforbund
-   Bibliotekarforbundet
-   Fagforbundet

Selv om fagforbundene har forskjellige yrkesgrupper, er det mange ting som er felles. For eksempel er spørsmål om oppsigelse og arbeidsmiljø viktig uansett hvilket yrke du har. Derfor har mange fagforbund samlet seg i hovedorganisasjoner.

Hovedorganisasjonene i Norge heter Landsorganisasjonen i Norge (LO), Unio, YS og Akademikerne:

-   Landsorganisasjonen i Norge er den største. De organiserer rundt 180 ulike yrkesgrupper. 
-   Unio er nest størst. Det er en organisasjon for mennesker som har tatt utdannelse på universitet eller høgskole.
-   Yrkesorganisasjonenes Sentralforbund (YS) samler 19 fagforbund, blant annet Yrkestrafikkforbundet for bussjåfører.
-   Akademikerne består av fagforbund for dem som har gått spesielt lenge på høgskole eller universitet, som leger, tannleger og samfunnsvitere.

## MEDLEMSKAP

Du kan være medlem i den foreningen du vil, som retter seg mot det yrket du har. Du må betale en avgift hver måned for å være med. Det kalles kontingent. Kontingenten er som regel 1-3 % av lønnen du tjener. Fordi Staten mener at fagforeninger er et viktig bidrag til arbeidslivet, får du fradrag. Det betyr at du betaler litt mindre skatt. Du kan også få andre fradrag, for eksempel om du pendler langt til jobb, uten å være fagorganisert.

Når du er medlem, kan du blant annet få juridisk hjelp hvis du får problemer på arbeidsplassen. Noen foreninger gir det stipend for videreutdannelse, ulike forsikringer og andre fordeler.

Det viktigste fagforeningen kan bidra med, er tariffavtale. Det er en avtale som fagforeningen forhandler med arbeidsplassen. I tariffavtalen kan man avtale arbeidstid, helg- og nattetillegg, hellidagstillegg, ekstra feriepenger, lenger ferie, og andre goder. Mange bedrifter er stolte over at de tilbyr tariffavtale på sin arbeidsplass.

## FORENING FOR ARBEIDSGIVERE

Arbeidsgiverne har også mulighet til å organisere seg. Den største foreningen for arbeidsgivere heter Næringslivets Hovedorganisasjon (NHO). På mange måter kan man si at NHO jobber for bedriftenes beste, mens hovedorganisasjonene LO, Unio, YS og Akademikerne jobber for arbeidernes beste. I Norge har NHO og hovedorganisasjonene lang tradisjon for å samarbeide. I media fremstår de ofte som uenige, men de blir som regel enige. 

En ting som arbeidsgiverorganisasjonene og hovedorganisasjonene forhandler om, er tariffavtalen. 

## TREPARTSSAMARBEIDET

Når foreninger for arbeidsgivere, foreninger for arbeidstakere og Staten jobber sammen, kalles det for et trepartssamarbeid. Når disse tre møtes, diskuterer de viktige spørsmål om hvordan arbeidslivet fungerer. Det er et slags samarbeidsmøte, der alle skal få fortelle hva de trenger, hva de synes fungerer og hva som ikke fungerer. På den måten kan alle tre parter bidra til at arbeidslivet i Norge fungerer best mulig.


[[ARBEIDSLIV]]