Å skaffe jobb kan være vanskelig; dessverre er det mange arbeidsgivere som synes det er skummelt å ansette noen med et navn de ikke har hørt før. For mange innvandrere er nettverk spesielt viktig for å få jobb. Et nettverk har flere fordeler; det er også en måte å lære språk og å lære mer om Norge. Ikke minst er det viktig for den mentale helsen. Men det er mange ting som må på plass før jobben sitter: CV, søknad og jobbintervju. Dessuten kan det være fint å vite litt om hvordan arbeidsgiver velger hvem som skal bli ansatt.
---

På denne siden kan du lese mer om:

-    [CV](#cv)
-    [Jobbsøknad](#jobbsoknad)
-    [Jobbintervju](#jobbintervju)
-    [Kvalifikasjonsprinsippet](#kvalifikasjonsprinsippet)

---

Det er mange måter å få jobb på. Kanskje kjenner du noen som trenger hjelp i butikken eller bedriften sin? Trenger de ekstrahjelp i matbutikken eller ringevikar på SFO? Kanskje henger det en plakat i butikken? Ofte må dem som trenger jobb finne jobben selv. Da er det viktig at du er aktiv på de stedene hvor man kan finne nye jobber. Kanskje du kan følge med på Facebook-siden til en bedrift du vil jobbe for? Mange bedrifter tar i bruk sosiale medier når de trenger nye medarbeidere.

Det er to ting som må være på plass for å få jobb: En arbeidsgiver som trenger hjelp, og en arbeidstaker som vil hjelpe. Det finnes noen møteplasser på internett der arbeidsgivere og arbeidstakere møtes. De største sidene i Norge er [jobbnorge.no](https://jobbnorge.no/) og [finn.no](https://finn.no/). NAV har også en [nettside](https://arbeidsplassen.nav.no/) som samler både arbeidstakere og arbeidsgivere. På nettsiden til NAV kan du legge inn CVen din, slik at arbeidsgivere kan finne deg. Du kan også finne arbeidsgivere ved å søke etter jobber som interesserer seg.

Av og til har man en drøm om å jobbe et spesielt sted. Det er ikke alltid man får drømmen sin oppfylt. Hvis du har lyst til å bli lastebilsjåfør, kan det hende du må begynne å jobbe på et lager. Da kan du få arbeidserfaring, og bli kjent med rutinene til lastebilsjåfører. Etter en stund får du kanskje mulighet til å hjelpe til på en lastebil, som hjelpeperson.

Da er du ett skritt nærmere drømmen din. Til slutt får du kanskje muligheten til å kjøre lastebilen. På norsk kalles det å jobbe seg oppover.

## CV

Curriculum vitae er latin. På norsk kan curriculum vitae oversettes til "livsløp", altså en slags logg over hvordan livet ditt har vært.

### Formalkompetanse

En CV er et viktig verktøy for den som søker jobb, og den som tilbyr jobb. Når du skal søke jobb, er det viktig for deg å vise hvilken formalkompetanse du har. Eksempler på formalkompetanse er utdanning og sertifiseringer. Dersom du søker på jobb som kokk, er det fint for deg å vise frem i CV'en at du har gått på restaurant- og matfag på videregående skole.

Dersom du søker på en lagerjobb, der du blant annet må kjøre gaffeltruck, er det fint å vise at du har truckførerbevis. Alt som kan dokumenteres med vitnemål, eksamner, svennebrev, fagprøve eller andre sertifiseringer, kalles formalkompetanse.

### Realkompetanse

Hvis du har jobbet med frivillig arbeid, eller drevet med en spesiell idrett, kan det også være fint å vise frem. Skal du søke jobb som servitør, kan det være en fordel å spille fotball på fritiden. Da ser arbeidsgiver at du er en lagspiller, og at du liker å jobbe med team. Man kan lære mye av fritidsaktiviteter og frivillig arbeid, men det gir ingen formalkompetanse. Vi kaller det for realkompetanse. 

Realkompetanse kan bidra til å få frem viktige egenskaper hos deg. Formalkompetanse og realkompetanse er to viktige elementer i en CV.

### Dette skal CVen inneholde

Hos noen av de elektroniske løsningene for å søke jobb, fyller du ut formal- og realkompetanse i et skjema. Hos andre, må du lage en CV i et tekstbehandlingsprogram, som Word eller OpenOffice.

En CV bør inneholde:

-   Informasjon om deg: Navn, adresse, telefonnummer, epostadresse og fødselsdato.
-   Utdanning: En oversikt over utdanninger og emner du har tatt. Dette er formalkompetansen.
-   Jobberfaring: Navn på tidligere arbeidsplasser, når du jobbet der og hva du jobbet med.
-   Annen erfaring: Frivillig arbeid i organisasjoner, frivillig bidrag i nærmiljøet, osv.

Du kan også oppgi språk du kan, fritidsinteresser og om du har førerkort.

Hensikten med CV er at du skal få vist frem det du vil vise frem, og at arbeidsgiveren skal få en kortfattet oversikt over hvem du er og hva slags kompetanse du har.

## JOBBSØKNAD

I jobbsøknaden kan du skrive en liten presentasjon av deg selv, hvorfor du mener du er egnet til jobben og hva du kan bidra med på arbeidsplassen. Du må ikke skrive for langt, du bør ha sagt det viktigste i løpet av en halv A4-side. Hvis man skal søke mange jobber, er det fristende å bruke samme jobbsøknad. Husk at søknaden skal svare på stillingsannonsen. Du må derfor tilpasse hver søknad til hver stillingsannonse du skal svare på. I jobbsøknaden trenger du heller ikke gjenta det som står i CVen. Dersom du skriver litt om de gode egenskapene dine, så husk eksempler. Skriver du at du er en lagspiller, så er det fint å nevne en situasjon, fritidsaktivitet eller hendelse hvor du var lagspiller. På den måten forstår arbeidsgiver hva du mener med å være en lagspiller.

## JOBBINTERVJU

Dersom arbeidsgiveren liker søknaden din og CVen din, kan du bli innkalt til jobbintervju. Det er en mulighet for deg å stille spørsmål om arbeidsplassen, og en mulighet for arbeidsgiveren å bli kjent med deg. Her noen kjappe tips:

-   Kle deg fint, men ikke festklær.
-   Les litt om firmaet på forhånd. Det er fint om du har noen spørsmål til arbeidsgiver også.
-   Møt opp i god tid, gjerne 15 minutter før avtalen.
-   Det er normalt å ta de som er til stede i hånda.
-   Det er lov å være spent. Kanskje du kan øve deg med en venn på forhånd?

## KVALIFIKASJONSPRINSIPPET

Arbeidsgivere i privat næringsliv står stort sett fritt til å ansette den de vil. Arbeidsgivere i stat, kommune og fylkeskommune, altså i _det offentlige_, må følge spesielle regler. Den som er best kvalifisert, skal ha jobben. Kvalifikasjonsprinsippet skal bidra til likebehandling. En som er godt kvalifisert, og som arbeidsgiver liker godt, får ikke nødvendigvis jobben, dersom det er en annen som er enda bedre kvalifisert. 

Kvalifikasjonene står som regel opplyst i stillingsannonsen. Det kan for eksempel være krav til utdannelse eller erfaring. Dersom to personer har samme utdannelse, kan tilleggskurs eller videreutdanninger skille de to fra hverandre.

[[Innhold]]