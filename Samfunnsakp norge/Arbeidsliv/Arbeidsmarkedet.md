Arbeidsmarkedet handler om mange tall. Det kan være slitsomt å forholde seg til alle tallene. Det kan være lurt å skrive ned tall du finner på denne siden, og sammenligne dem. Det er ikke så viktig om det er 35 % eller 40 % som jobber i offentlig sektor, men det er viktig å se for seg hvor mange som jobber i de ulike sektorene. Bruk tallene for å sammenligne og vurdere informasjonen, slik at du kan danne deg et bilde av arbeidsmarkedet i Norge.

---

På denne siden kan du lese mer om:

- [ARBEIDSMARKEDET](#arbeidsmarkedet)
  - [OFFENTLIG OG PRIVAT SEKTOR](#offentlig-og-privat-sektor)
  - [LIKESTILLING](#likestilling)
  - [ARBEID I GAMLE DAGER](#arbeid-i-gamle-dager)

---

SSB fører statistikk over arbeidsmarkedet i Norge. I 2019 var det omtrent 2,9 millioner jobber i Norge. Det var omtrent 2,7 millioner nordmenn som hadde jobb. Det betyr at mange nordmenn har flere enn én jobb. Et eksempel på dette kan være en sykepleier som jobber deltid på sykehjem og deltid på sykehus. Av disse 2,7 millioner nordmennene er det omtrent en halv million innvandrere. Omtrent 100 000 personer er her midlertidig. Det kan bety at de bor i et annet EØS-land eller i EU, og jobber på tvers av landegrensene. For eksempel er det mange svensker som jobber i Norge som servitører. Det er også utlendinger som jobber på byggeplass.

Det er omtrent 1,5 millioner menn som har jobb, og rundt 1,4 millioner kvinner som har jobb.

De fleste, hele 22 %, jobber i helse- og sosialtjenester. Det er yrkesgrupper innen blant annet sykehus, lege, tannlege, hjemmehjelp og barnehager. Helse- og sosialtjenester er altså den største næringen. 

Den nest største næringen er varehandel, der ca 13 % av alle arbeidstakere jobber. Det er alle som jobber i eller med klesbutikker, matbutikker, byggevareforretninger, bilverksteder osv. Den tredje største er undervisning. Der jobber omtrent 9 % av alle arbeidstakere. 

Du kan lese mer om hvordan nordmenn jobber [på nettsiden til SSB](https://www.ssb.no/arbeid-og-lonn/artikler-og-publikasjoner/hvor-mange-jobber-er-det-i-norge).

## OFFENTLIG OG PRIVAT SEKTOR

Arbeidsmarkedet deles gjerne i to deler: Den offentlige sektoren, og den private sektoren. Rundt 35 % av alle jobber er i offentlig sektor. Offentlig sektor betyr at man jobber i staten, fylkeskommunen eller i kommunen. Statsforvalteren, rådmenn, kommunegartnere og kantinemedarbeidere i rådhus jobber alle i offentlig sektor. 

Dem som ikke jobber i offentlig sektor, jobber i privat sektor. Det er selskaper, bedrifter og næringer som ikke handler på vegne av staten. Staten kan eie selskaper i privat sektor. Et eksempel på et selskap i privat sektor som staten eier, er Telenor. Der eier staten litt over 50 % av aksjene. Men, Telenor er en del av det private næringslivet og privat sektor, selv om staten er eier.

## LIKESTILLING

Norge regnes som et av verdens mest likestilte land. Begrepet _likestilling_ er et stort begrep. Når vi skal snakke om likestilling i arbeidslivet, er det viktig å definere hva vi mener. I dette avsnittet om likestilling, skal vi fokusere på to forhold:

-   Alle skal ha likt lønn for likt arbeid.
-   Alle skal ha lik mulighet til å delta i arbeidslivet.

Hvis man tar utgangspunkt i disse påstandene, kan man si at Norge har en vei å gå før kvinner og menn er helt likestilte i arbeidslivet. Kvinner tjener mindre enn menn. Det skyldes spesielt at kvinner jobber deltid.

## ARBEID I GAMLE DAGER

Tradisjonel har jordbruk, skogbruk og fiske vært de viktigste næringene i Norge. Det er jobber som krever at man er sterk. Det er nok en av grunnene til at kvinnene var hjemme med barn, og menn var ute og jobbet. I dag vet vi at kvinner kan jobbe minst like godt som menn, og at menn fint kan ta seg av barn. Men for å forstå hvordan arbeidsmarkedet har utviklet seg - og for å forstå hvordan Norge har utviklet seg - er det viktig å kjenne til Norge i gamledager. 

For 150 år siden jobbet menn stort sett i skog, på havet eller i åkeren. Da bodde hele familier på gårdsbruk over nesten hele Norge. De rikeste gårdbrukerne kunne kjøpe arbeidskraft. For eksempel kunne en rik bonde bygge et lite hus, en husmannsplass, et sted i skogen sin. Der fikk en mann lov til å bo sammen med familien sin. Kanskje han kunne ha litt jord der han kunne dyrke mat, eller en ku. Som takk for at han og familien fikk bo der, måtte han jobbe i skogen for den rike bonden. På den måten fikk mannen et sted å bo med familien, mens den rike bonden fikk arbeidskraft. Dersom du går tur i skogen i dag, vil du kunne se rester etter husmannsplasser. Noen steder ser man ruiner eller kanskje hele bygningen, mens andre steder kan man se hvor husmannen hadde opparbeidet en tomt.

[[ARBEIDSLIV]]