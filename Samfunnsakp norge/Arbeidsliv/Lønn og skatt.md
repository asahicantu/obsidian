Lønn og skatt er viktig. Det er viktig å ikke betale for mye skatt, og det er viktig å ikke få for lite i lønn. Hver måned skal du få en lønnsslipp. På den står det hvor mye penger du har tjent, hvor mye du har betalt i skatt og hvor mye du har fått utbetalt. Det står også om du har hatt andre goder, som fri bil eller fri telefon, samt feriepengegrunnlaget ditt. Lønnsnivået i Norge er relativt høyt, men så er også Norge et relativt dyrt land å bo i.

![](https://cdn.kursoria.no/pensum/elements/pensum-for-samfunnskunnskapsproven-_jnhbgv.jpg)

---

På denne siden kan du lese mer om:

-    [Skattekort](https://app.norskkunnskap.no/pensum/rtehtr/xcx6tc/jnhbgv#skattekort)
-    [Skattemelding](https://app.norskkunnskap.no/pensum/rtehtr/xcx6tc/jnhbgv#skattemelding)
-    [Feriepenger](https://app.norskkunnskap.no/pensum/rtehtr/xcx6tc/jnhbgv#feriepenger)
-    [Pensjon](https://app.norskkunnskap.no/pensum/rtehtr/xcx6tc/jnhbgv#pensjon)
-    [Svart arbeid](https://app.norskkunnskap.no/pensum/rtehtr/xcx6tc/jnhbgv#svart-arbeid)

---

En gjennomsnittlig månedslønn i Norge er ca 50 000 kroner før skatt. Kvinner tjener litt mindre enn menn. Det er fordi det er flere kvinner enn menn som jobber deltid. 35 % av alle kvinner jobber deltid, mens kun 15 % av alle menn gjør det.

Det er også stor forskjell på hvilket yrke man har. En sykepleier tjener mindre enn en aksjemegler. Det er viktig å huske på at hvor høy lønn du har, ikke bestemmer hvor viktig jobb du har. 

Her er noen eksempler på hvor mye forskjellige mennesker tjener i Norge i løpet av ett år:

-   Statsministeren tjener ca 1 700 000 kroner
-   En sykepleier eller en lærer tjener ca 500 000 kroner
-   En bussjåfør tjener ca 450 000 kroner
-   En politibetjent tjener ca 600 000 kroner
-   En butikkmedarbeider tjener ca 400 000 kroner

Når du har pause får du i utgangspunktet ikke lønn. Men - det er et unntak. Nemlig dersom du er tilgjengelig når du har lunsj. Dersom du jobber alene på en bensinstasjon og skal ha lunsjpause, så kan det hende det kommer en kunde og forstyrrer. Da må du avbryte lunsjen og ekspedere kunden. Det betyr at du ikke kan slappe helt av eller koble helt ut under lunsjen, og dermed har du krav på betaling i lunsjpausen. 

## SKATTEKORT

Dersom du tjener mer enn 60 000 kroner i løpet av et år, må du ha skattekort. Det henter du på nettsidene til Skatteetaten. I skattekortet står det hvor mye skatt arbeidsgiveren skal betale. Noen må betale en viss prosent i skatt, mens andre betaler skatt etter en tabell. Det kalles tabelltrekk. Hvor mye du må betale i skatt avhenger blant annet av hva du forventer å tjene. Derfor er det viktig at du forteller Skatteetaten hvor mye lønn du forventer å få. Det kalles å endre skattekortet. På nettsidene til Skatteetaten kan du lese mer om, og [endre skattekortet ditt](https://www.skatteetaten.no/person/skatt/skattekort/bestille-endre/).

## SKATTEMELDING

Når året er over, vil du få en oversikt over hvor mye du har tjent og hvor mye du har betalt i skatt. Det kalles skattemelding. Du må lese skattemeldingen nøye, og se at tallene er riktige. Hvis du har betalt for lite skatt så vil du få beskjed om å betale det du skylder. Har du betalt for mye skatt, får du penger tilbake. Noen mennesker velger å betale litt ekstra skatt hver måned, slik at de får ekstra igjen på skatten. Det blir en form for tvungen sparing.

## FERIEPENGER

Når du har ferie har du krav på feriepenger. Arbeidsgiveren trekker penger av lønnen din gjennom hele året, og betaler det ut når du skal ha ferie. På den måten har du penger i ferien, selv om du ikke får lønn. Det betyr også at du har skattet av pengene tidligere; du skal ikke skatte av feriepengene. Normalt er feriepengene 10,2 % av lønnen din. I lønnsslippen kan du se feriepengegrunnlaget ditt.

## PENSJON

Hensikten med pensjon er å ha inntekt når du blir gammel og ikke lenger kan jobbe. De fleste kan ta ut alderspensjon fra de er 62 år gamle, men hvis man tar ut pensjon før man har fylt 67 år, må man ha tilstrekkelig opptjening. 

Det finnes forskjellige typer pensjon. Den første er alderspensjon. Hvor stor pensjonen er, avhenger av hvor mye du har tjent gjennom livet. En som har tjent mye penger, vil ha større alderspensjon enn ensom har tjent lite penger. Hvis man ikke har tjent noen penger i hele tatt, får man likevel alderspensjon, men den er lav. Omtrent alle pensjonister i Norge vil få alderspensjon.

Mange har også en privat pensjonssparing. Da har de en avtale med banken sin om å sette inn noen penger hvert år på en låst konto. Kontoen åpnes når man blir pensjonist. 

De fleste som jobber har også en ordning gjennom jobben, avtalefestet pensjon (AFP) eller tjenestepensjon. 

## SVART ARBEID

Hvis du jobber svart, driver du med svart arbeid. Det er en måte å svindle samfunnet på, og er strengt forbudt. Hvis du jobber svart, betaler du ikke skatt av det du tjener. En taxisjåfør som jobber svart tjener penger, men betaler ikke skatt slik at staten kan reparere veiene sjåføren bruker. Den som jobber svart får heller ikke feriepenger, sykepenger, opptjening til pensjon og en rekke andre goder. Dessuten fører svart arbeid til at det blir vanskelig for seriøse firmaer å tjene penger. Å jobbe svart er et eksempel på det som kalles å bryte _samfunnets spilleregler_.

Noen former for arbeid er ikke svart arbeid, selv om du ikke betaler skatt. Dersom du hjelper noen hjemme hos dem, for eksempel med å klippe gress eller måke snø, kan du tjene opptil 6 000 kroner i året, men noen vilkår gjelder.


[[Arbeidsliv]]