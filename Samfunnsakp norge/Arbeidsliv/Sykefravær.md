Alle kan bli syke, og Norge har et av verdens beste systemer for å ta vare på syke arbeidstakere. For arbeidsgiver medfører det også store utgifter når en arbeidstaker er borte. Arbeidsoppgavene må løses, og den sykemeldte har krav på sykepenger. En frisk arbeidstaker bidrar mer til fellesskapet, og det er viktig for både arbeidsgiver og for staten at man får mulighet til å bli så frisk man kan, så fort man kan.

![](https://cdn.kursoria.no/pensum/elements/pensum-for-samfunnskunnskapsproven-_edrftg.jpg)

---

På denne siden kan du lese mer om:

-    [Egenmelding](https://app.norskkunnskap.no/pensum/rtehtr/xcx6tc/edrftg#egenmelding)
-    [Sykemelding](https://app.norskkunnskap.no/pensum/rtehtr/xcx6tc/edrftg#sykemelding)
-    [Sykt barn](https://app.norskkunnskap.no/pensum/rtehtr/xcx6tc/edrftg#sykt-barn)

---

Et viktig formål med velferdsstaten er å sikre at innbyggerne er friske. I Norge trenger man ingen helseforsikring for å få hjelp på sykehus, og ambulansen kjører deg gratis dersom du er veldig syk. Slik er det ikke i alle land. Noen mener at et sterkt tilbud til de som er syke gjør at det er lettere å være syk, selv om man kanskje egentlig hadde klart å gå på jobb. Det kan være grunnen til at Norge har et av de største sykefraværene i verden. Velferdstilbudet er viktig for at du skal kunne klare å bli frisk. Da er det viktig at tilbudet ikke misbrukes. Du kan lese mer om Norges høye sykefravær på nettsiden [Faktisk.no](https://www.faktisk.no/artikler/jngyz/norge-har-verdens-hoyeste-sykefravaer).

Når du blir syk og ikke kan jobbe, må du også vurdere om du kan jobbe litt. Hvis du kan jobbe halve dager, kan du være 50 % sykemeldt og 50 % i arbeid. Hvis du kan være på jobben like lenge som du pleier, men ikke klarer å jobbe så fort som du pleier, kan du også være delvis sykemeldt. Det er nemlig arbeidsinnsatsen som teller, ikke hvor mange timer du er på jobb. 

## EGENMELDING

En egenmelding er en melding du leverer til sjefen, der det står at du er syk. Noen arbeidsgivere har laget et eget skjema eller har en app der du melder fra, mens andre vil at du skal ringe inn egenmeldingen. Det er veldig få arbeidsgivere som aksepterer at du sender en sms hvor du skriver at du er syk; som regel må du ringe eller sende et skjema.

Du kan levere en egenmelding inntil fire ganger i året. En egenmelding kan vare inntil tre dager. Hvis du leverer egenmelding fredag, kan du ikke levere egenmelding mandag. Det er fordi lørdag og søndag er inkludert i egenmeldingen. 

Når du leverer egenmelding vil arbeidsgiver betale deg lønn, selv om du ikke jobber. Den perioden arbeidsgiver betaler lønnen din, kalles arbeidsgiverperioden.

## SYKEMELDING

Noen ganger er man syk og borte fra jobb lenger enn de tre egenmeldingsdagene. Da må du ha sykemelding. Det er stort sett leger som skriver sykemeldinger, etter en undersøkelse på legekontoret. Men også tannleger, manuellterapeuter og kiropraktorer kan skrive ut sykemelding som følge av enkelte diagnoser. De første 16 kalenderdagene du er syk betaler arbeidsgiveren din sykepenger. Etter 16 dager er det NAV som betaler sykepenger.

For å få sykepenger fra NAV har du en del plikter. Du må ha god kontakt med arbeidsgiveren din, slik at arbeidsgiveren kan tilrettelegge for deg. Kan du komme tilbake i jobb tidligere hvis du får god tilrettelegging? Dersom du har vært sykemeldt i fire uker må du og arbeidsgiveren lage en oppfølgingsplan. Legen din skal kjenne til planen slik at han eller hun kan komme med innspill. Dessuten kan NAV invitere til dialogmøter. 

## SYKT BARN

Det hender at barn blir syke, og at en av foreldrene må være hjemme fra jobb. Da skal du ikke bruke egenmelding. Arbeidsgiveren betaler lønn som vanlig. Omsorgsdager gjelder kun hvis barnet ikke har fylt 12 år; med mindre den har en kronisk sykdom eller funksjonshemming. Da gjelder omsorgsdagene frem til barnet fyller 18 år. Hvor mange omsorgsdager du har, avhenger av situasjonen rundt deg selv og barnet. Har du flere barn? Er det flere som har omsorg for barnet?

Du kan også bruke omsorgsdager hvis barnet skal til legen, eller tannlegen på grunn av sykdom. Du kan ikke bruke omsorgsdager når barnet skal til en vanlig rutinekontroll hos tannlegen. Du kan heller ikke bruke omsorgsdager når det er streik i barnehagen og barnet må være hjemme.

Du kan lese mer om [egenmelding](https://www.nav.no/no/person/arbeid/sykmeldt-arbeidsavklaringspenger-og-yrkesskade/sykmelding-ulike-former/egenmelding), [sykemelding](https://www.nav.no/no/person/arbeid/sykmeldt-arbeidsavklaringspenger-og-yrkesskade) og [omsorgspenger](https://www.nav.no/familie/sykdom-i-familien/nb/omsorgspenger) på NAV sine nettsider.

[[Arbeidsliv]]
