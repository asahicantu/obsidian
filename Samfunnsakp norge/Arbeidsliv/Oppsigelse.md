Når arbeidsforholdet avsluttes, oppstår det mange utfordringer for både arbeidstaker og arbeidsgiver. Derfor er det viktig at både arbeidstaker og arbeidsgiver får tid til å gjøre de endringene som trengs. Noen ganger har arbeidstakeren fått tilbud om ny jobb, og ønsker å avslutte tidligere. Da kan arbeidsgiver og arbeidstaker bli enige om å slutte tidligere, men begge må være enige. Andre ganger er det arbeidsgiveren som ønsker å redusere bemanningen, for eksempel fordi etterspørselen har gått ned. Da er det viktig at arbeidstakeren kjenner til rettighetene sine.

![](https://cdn.kursoria.no/pensum/elements/pensum-for-samfunnskunnskapsproven-_tgyhuk.jpg)

---

På denne siden kan du lese mer om:

-    [Oppsigelsestid](https://app.norskkunnskap.no/pensum/rtehtr/xcx6tc/tgyhuk#oppsigelsestid)
-    [Nedbemanning](https://app.norskkunnskap.no/pensum/rtehtr/xcx6tc/tgyhuk#nedbemanning)
-    [Referanse](https://app.norskkunnskap.no/pensum/rtehtr/xcx6tc/tgyhuk#referanse)

---

En oppsigelse er en melding om at du ikke lenger skal jobbe på den arbeidsplassen. Hvis du har lyst på ny jobb eller ønsker å studere, så kan du sende en oppsigelse for å avslutte arbeidsforholdet. Det er også slik at arbeidsgiveren kan gi deg en oppsigelse, dersom arbeidsgiveren ikke vil ha deg lenger.

Fordi en oppsigelse har stor betydning for både arbeidsgiver og arbeidstaker, er det mange regler som må følges. Er du medlem i en fagforening kan du få hjelp til å finne ut hvilke regler som gjelder for din situasjon. Her skal vi gå igjennom de generelle reglene.

## OPPSIGELSESTID

Når du har bestemt deg for å slutte, eller når arbeidsgiveren har bestemt at du må slutte, så medfører det en stor endring både for deg og arbeidsgiver. Du trenger tid til å finne en ny jobb og arbeidsgiveren trenger tid til å finne en ny arbeidstaker. Derfor kan man ikke slutte med én gang - man må jobbe ut oppsigelsestiden. Den normale oppsigelsestiden er 1 måned, og den starter alltid den første datoen i neste måned. Det vil si at hvis du sier opp jobben 5. januar, så må du jobbe hele januar, og så starter oppsigelsestiden 1. februar - og da må du også jobbe. Sier du opp jobben 16. januar, må du også jobbe ut hele februar. 

Dersom du har vært ansatt i minst 5 år, er oppsigelsestiden 2 måneder. Har du vært ansatt i minst 10 år, er oppsigelsestiden 3 måneder. Ved noen forhold kan oppsigelsestiden også være enda lenger. Mange bedrifter vil at du skal ha en prøvetid før du får fast jobb. Oppsigelsestiden i prøvetiden er 14 dager.

Du kan lese mer om oppsigelsesfrist på [nettsidene til Arbeidstilsynet](https://www.arbeidstilsynet.no/arbeidsforhold/oppsigelse/).

## NEDBEMANNING

Mange firmaer er avhengige av kunder. En restaurant kan oppleve nedgang i salget når det kommer en ny kafé i nabolaget. Et regnskapskontor kan oppleve færre kunder når flere bruker regnskapssystemer på internett. Det kan også hende at et firma blir kjøpt opp av et annet. Da må arbeidsgiver passe på at det ikke er for mange ansatte. Kanskje arbeidsgiver må si opp noen medarbeidere? For å nedbemanne må arbeidsgiveren ha en god grunn. Det er normalt ikke lov å si opp folk fordi de er mye syke, eller jobber saktere enn de andre. 

Hvis en bedrift har bestemt seg for å nedbemanne, må bedriften passe på at det er en saklig nedbemanning. Bedriften kan ikke si opp de medarbeiderne som bedriften ikke liker, eller bare si opp kvinner, eller bare si opp funksjonshemmede. De fleste bedrifter som nedbemanner følger et ansiennitets-prinsipp. Det betyr at den som ble sist ansatt, blir sagt opp først. Den som har jobbet lengst, skal bli sagt opp sist. 

Et annet saklig kriterie kan være kompetanse, både formalkompetanse og realkompetanse. Bedriften må passe på å ikke si opp personer som har viktig kompetanse for at bedriften skal fungere. Dersom noen har spesielle kurs eller kunnskaper om hvordan en maskin virker, så er det viktig å beholde dem som arbeidstakere. Bedriften kan også velge å ta vare på ansatte som har høy alder og som vil ha problemer med å få jobb andre steder, som er aleneforsørger for barn, osv. Hele poenget er at de ansatte ikke skal oppleve diskriminering eller rasisme. 

Når en bedrift nedbemanner, skal bedriften også sjekke om det er andre arbeidsoppgaver som de ansatte kan løse, i stedet for å bli sagt opp. 

## REFERANSE

Når du skal søke jobb, vil mange arbeidsgivere være interessert i å snakke med en eller flere av dine gamle arbeidsgivere. På den måten kan de få vite ting som ikke står i jobbsøknaden eller kommer frem i søknad og CV. Når du avslutter et arbeidsforhold kan det være lurt å spørre sjefen om han eller hun vil stå som referanse på din neste jobbsøknad. Du kan også spørre om arbeidsgiveren vil gi deg en attest. Det er et dokument som sier når du begynte, når du sluttet, hvilke oppgaver du har jobbet med, og hvordan arbeidsgiveren synes du har løst oppgavene.


[[ARBEIDSLIV]]