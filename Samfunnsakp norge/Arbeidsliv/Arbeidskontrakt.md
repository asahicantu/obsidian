Når man skal arbeide for noen, må man ha en avtale. I avtalen skal det stå informasjon om arbeidsforholdet. Noen velger å jobbe uten arbeidskontrakt. Det er ikke lov. Alle som jobber må nemlig ha en kontrakt. Hvis man ikke har en kontrakt, er det lett å bli lurt til å jobbe mer eller tjene mindre enn man så for seg på forhånd. Hva gjør du om arbeidsgiver sier at du skal jobbe hele sommeren, og du trodde du skulle ha sommerferie?

![](https://cdn.kursoria.no/pensum/elements/pensum-for-samfunnskunnskapsproven-_wsedrf.jpg)

---

På denne siden kan du lese mer om:

-    [Innhold i arbeidskontrakten](https://app.norskkunnskap.no/pensum/rtehtr/xcx6tc/wsedrf#innhold-i-arbeidskontrakten)
-    [Hvem skal ha arbeidskontrakt?](https://app.norskkunnskap.no/pensum/rtehtr/xcx6tc/wsedrf#hvem-skal-ha-arbeidskontrakt)

---

Et annet ord for arbeidskontrakt, er arbeidsavtale. Alle som jobber, som er arbeidstakere, skal ha en arbeidskontrakt. Det gjelder selv om du bare jobber midlertidig. Hvis du og arbeidsgiveren ikke er enige om arbeidstiden din, arbeidsoppgavene eller andre forhold med jobben din, kan dere se i kontrakten. Dere bør signere to like kontrakter, og beholde en del hver. På den måten kan ingen endre avtalen i etterkant.

## INNHOLD I ARBEIDSKONTRAKTEN

Arbeidskontrakten skal være skriftlig. Det er arbeidsgivers ansvar å lage en arbeidskontrakt. Hensikten med kontrakten er at du skal vite hva slags arbeidsoppgaver du har, når du skal jobbe og hvor mye lønn du skal ha. I tillegg skal den inneholde: 

-   Ditt navn og navnet på arbeidsplassen.
-   En beskrivelse av arbeidet du skal gjøre, og hvilken stilling du har.
-   Når arbeidsforholdet begynner.
-   Dersom du har prøvetid, skal det står noe om det også.
-   Ferie, feriepenger og hvordan det blir bestemt når du skal ha ferie.
-   Regler for oppsigelse.
-   Hvor mye lønn du skal få (og eventuelt pensjonsinnbetaling, kostgodtgjørelse og andre ting).
-   Når og hvordan lønnen blir utbetalt.
-   Hvordan du skal jobbe i løpet av en dag og i løpet av en uke.
-   Hvor lange pauser du skal ha.
-   Hvis det er fleksitid, må det stå noe om det også.
-   Opplysninger om tariffavtaler.

Hvis du er midlertidig ansatt, skal kontrakten også inneholde informasjon om hvor lenge du skal jobbe. Det må også stå hvorfor du er midlertidig ansatt.

Ingen arbeidsforhold er like. Noen jobber fem dager i uken, andre jobber bare noen timer hver uke. Derfor er alle arbeidskontrakter forskjellige.

Hvis du trenger hjelp til å forstå arbeidskontrakten din, kan du kontakte Arbeidstilsynet. De har ansvaret for at alle følger reglene som gjelder for kontrakter. Hos Arbeidstilsynet kan du også finne eksempler på arbeidskontrakter.

### Nyttige lenker

-   Du kan lese mer om hva en arbeidskontrakt skal inneholde på [nettsidene til Arbeidstilsynet](https://www.arbeidstilsynet.no/arbeidsforhold/arbeidsavtale/).

## HVEM SKAL HA ARBEIDSKONTRAKT?

Alle som utfører arbeid skal ha arbeidskontrakt. Den skal være skriftlig. Det er arbeidsgiveren sitt ansvar at det finnes en kontrakt. Det er også vanlig at arbeidsgiveren lager utkastet til arbeidskontrakt. Når du får kontrakten, er det viktig å lese nøye igjennom hele kontrakten. Dersom det er noe du ikke forstår, må du ikke undertegne kontrakten. 

Noen ganger skal man ha et kort arbeidsforhold. Kanskje man bare skal hjelpe til noen uker før jul, eller ha en midlertidig sommerjobb. Da må arbeidskontrakten være inngått før arbeidet starter. Hvis du skal jobbe et sted lenger enn en måned, holder det at arbeidskontrakten er inngått senest en måned etter at du begynte å jobbe. Det er lovens grenser, men det kan likevel være lurt å inngå avtalen med en gang, så blir det ingen uenigheter.

Noen ganger endrer arbeidsforholdet seg. Kanskje man får ny lønn eller får nye arbeidsoppgaver. Da må kontrakten endres. En enkel måte å gjøre dette på, er å lage vedlegg. Da slipper man skrive en hel kontrakt på nytt.

### Nyttige lenker

-   På nettsidene til Arbeidstilsynet kan du se et eksempel på [arbeidskontrakt på mange forskjellige språk](https://www.arbeidstilsynet.no/arbeidsforhold/arbeidsavtale/maler-for-arbeidsavtaler/).

[[Arbeidsliv]]
