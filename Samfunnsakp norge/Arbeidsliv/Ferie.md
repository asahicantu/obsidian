Ferie er viktig for mange. Det er en mulighet til å slappe av, gjøre andre ting enn man vanligvis gjør, reise til nye steder og bruke mer tid med familien. Mange nordmenn liker å reise på fjellet eller til sjøen når de har ferie. De bruker mer tid med familien, reiser til andre byer eller andre land. Endelig får man lest den boken man ikke har rukket å lese, eller pusse opp et soverom. Det er mange måter å bruke ferien sin på.

![](https://cdn.kursoria.no/pensum/elements/pensum-for-samfunnskunnskapsproven-_yhujik.jpg)

---

På denne siden kan du lese mer om:

-    [Ferier gjennom året](https://app.norskkunnskap.no/pensum/rtehtr/xcx6tc/yhujik#ferier-gjennom-aret)
-    [Sykdom i ferien](https://app.norskkunnskap.no/pensum/rtehtr/xcx6tc/yhujik#sykdom-i-ferien)
-    [Turister i Norge](https://app.norskkunnskap.no/pensum/rtehtr/xcx6tc/yhujik#turister-i-norge)

---

Alle arbeidstakere har rett til min 25 dager ferie hvert år. Søndager er ikke inkludert. En uke blir altså seks dager.

Dersom man er på en arbeidsplass med tariffavtale kan det hende du har krav på en ekstra ferieuke. Det gjelder også hvis du har fylt 60 år.

Selv om du har rett på minst 25 dager ferie, betyr det ikke at du kan ta dagene akkurat når du vil. Du må avtale med arbeidsgiveren når det passer best å ta ferie. Det er arbeidsgiveren som til slutt bestemmer når ferien din er, men du skal få vite det senest to måneder før ferien begynner. Ofte er det sånn at dem med små barn får lov til å velge ferie først. Det er også mange arbeidsgivere som sørger for at arbeidstakerne får ferie til forskjellig tid hvert år. Hvis du fikk sommerferie på begynnelsen av sommeren i fjor, får du kanskje ferie i slutten av sommerferien i år. På den måten sørger arbeidsgiver for at alle får oppleve ulike deler av sommeren. 

## FERIER GJENNOM ÅRET

I Norge har vi en uke ferie i februar, i uke 10. Det er vinterferien. På våren, som regel i mars eller april, kommer påskeferien. Sommerferien er en gang mellom 1. juni og 30. september. Du har krav på minst 3 uker sammenhengende ferie i sommerferien. Om høsten kommer høstferien, rundt uke 40. Høstferien kalles også potetferie og er fra gamle dager da barn og ungdom måtte hjelpe til på gården. På høsten måtte nemlig potetene tas opp av jorda, og da fikk man fri til å gjøre det. I moderne tid har potetferien blitt til en høstferie. 

Man har ikke ferie i jula, men mange helligdager. Mange velger likevel å spare en ferieuke til jula kommer, slik at man kan ha fri fra julaften til nyttårsaften. 

Dersom du jobber tre dager i uken, og tar ferie de tre dagene, har du brukt opp en ferieuke. Ferien regnes nemlig i hele uker. Du kan ikke ta en fri en dag av og til, og kalle det for ferie. Ferie skal brukes for å slappe av og gjøre noe annet enn å jobbe; det er ikke meningen at man skal spre de 25 dagene ut over året. 

Det finnes en egen lov som handler om ferie, nemlig [ferieloven](https://lovdata.no/dokument/NL/lov/1988-04-29-21). Den finnes også på [engelsk](https://lovdata.no/dokument/NLE/lov/1988-04-29-21).

De mest populære landene for nordmenn å dra på ferie til, er Spania, Sverige og Danmark. Mange turneringer for barn er om sommeren. I Norge arrangeres for eksempel Norway Cup, som er verdens største fotballturnering for barn og ungdom. Da kommer det spillere fra hele verden. De bor og overnatter på skoler, som ellers står tomme om sommeren. 

## SYKDOM I FERIEN

Dersom du blir syk i ferien må du ta kontakt med legen. Dersom du blir 100 % sykemeldt i ferien kan du ha krav på å få ekstra feriedager. 

## TURISTER I NORGE

Mange som bor og jobber i andre land kommer til Norge på ferie. Tyske bobiler og asiatiske bussreiser besøker den norske naturen. Mange reiser på tur med Hurtigruta og får oppleve den dramatiske kysten i Norge. Det finnes også populære fornøyelsesparker, som Tusenfryd, Hunderfossen Eventyrpark, Dyreparken i Kristiansand, Kongeparken i Stavanger og Bø Sommarland.

SSB skriver at i 2019, så var det omtrent 35 millioner overnattinger på hoteller, campingplasser og utleiehytter. Hvis en familie på 3 personer bor 5 dager på hotell, blir det 15 døgn. Av de 35 millionene var ca 10 millioner utenlandske turister. Resten var nordmenn som var på ferie i sitt eget land.

Årlig kommer det rundt 3 000 cruiseskip til Norge, med rundt 1 000 000 passasjerer. For å besøke Norge med cruiseskip stilles det strenge krav til utslippene fra cruiseskipet, slik at ikke fjordene blir forurenset.

[[Arbeidsliv]]