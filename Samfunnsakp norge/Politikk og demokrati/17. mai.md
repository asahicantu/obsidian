17. mai er Norges nasjonaldag. Mange land feirer sin nasjonaldag ved å ha store millitærparader. I Norge sier vi at nasjonaldagen er barnas dag. Derfor ser vi på barnetog, spiser pølser og is og har mange flagg og ballonger.

![](https://cdn.kursoria.no/pensum/elements/pensum-for-samfunnskunnskapsproven-_gbfvdc.jpg)

---

På denne siden kan du lese mer om:

-    [Barnas dag](https://app.norskkunnskap.no/pensum/rtehtr/cq44j7/gbfvdc#barnas-dag)
-    [Norges nasjonalsang](https://app.norskkunnskap.no/pensum/rtehtr/cq44j7/gbfvdc#norges-nasjonalsang)

---

17. mai markerer datoen da grunnloven ble underskrevet på Eidsvoll i 1814. Norge ble endelig et selvstendig land! På 17. mai er de fleste butikkene stengt, og alle setter ut flagg på balkonger og i hager. Mange pynter også bilen sin med flagg, og tar på den tradisjonelle norske folkedrakten _bunad_. På mange skoler er det arrangementer og leker for barna. Musikkorps spiller i gatene. Man arrangerer barnetog med alle barn på barneskolene. Da går musikkorpset først, og så følger barna etter.

I Oslo går barnetoget oppover Karl Johans gate. Da går de forbi Stortinget, der Stortingspresidenten vinker til alle barna. I enden av Karl Johan ligger Slottet. På balkongen vinker kongen, dronningen og andre medlemmer av kongefamilien. Det er festgudstjenester i mange kirker og man drar på besøk til hverandre.

## BARNAS DAG

For turister som er i Norge er feiringen veldig annerledes enn i andre land. Mange land feirer nemlig nasjonaldagen sin ved å vise frem militæret sitt. Store stridsvogner, fly, skip og soldater som marsjerer. I Norge sier vi at nasjonaldagen er _barnas dag_. Også de som ikke har barn, feirer 17. mai. Rundt 8 av 10 nordmenn går ut i gatene og feirer nasjonaldagen med is, pølser og brus, flagg og ballonger.

På 17. mai markerer man også dem som har kjempet for at Norge er et fritt land. Det legges ned kranser på graven til krigshelter og man minnes dem som har falt i krig.

## NORGES NASJONALSANG

Norges nasjonalsang heter "Ja, vi elsker". Teksten er skrevet av Bjørnstjerne Bjørnson, og Rikard Nordraak skrev melodien. Den ble første gang fremført 50 år etter at grunnloven ble underskrevet på Eidsvoll.

Første vers av "Ja, vi elsker" går slik:

_Ja, vi elsker dette landet  
som det stiger frem  
furet, værbitt over vannet  
med de tusen hjem.  
Elsker, elsker det og tenker  
på vår far og mor  
og den saganatt som senker  
drømme på vår jord._

Teksten handler om at Norge er et land som er preget av historien sin, og at nordmenn har mye å være takknemlige for. På YouTube kan du høre en versjon av nasjonalsangen fremført av [Christiania Mannskor](https://www.youtube.com/watch?v=C2zVttjuaTE). Når man hører nasjonalsangen, er det mange nordmenn som reiser seg, tar av hatten eller luen sin, og holder hånden på hjertet sitt.

Andre kjente sanger som synges på 17. mai er "Norge i rødt, hvitt og blått", "Sønner av Norge" og "Vi ere en nasjon vi med".


[[Politikk og demokrati]]