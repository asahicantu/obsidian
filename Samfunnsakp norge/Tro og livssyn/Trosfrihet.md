I Norge er det religions- og trosfrihet. Ingen kan bestemme hvem du skal tro på, og du kan ikke bestemme hvem andre skal tro på. I mange land er tro, kultur og samfunn knyttet tett sammen. I Norge har den kristne kirken og staten tradisjonelt stått tett sammen, men Norge har ikke lenger en statskirke.

![](https://cdn.kursoria.no/pensum/elements/pensum-for-samfunnskunnskapsproven-_mjnhbg.jpg)

---

På denne siden kan du lese mer om:

-    [Barn og barnetro](https://app.norskkunnskap.no/pensum/rtehtr/deyk6u/mjnhbg#barn-og-barnetro)
-    [Sekularisering](https://app.norskkunnskap.no/pensum/rtehtr/deyk6u/mjnhbg#sekularisering)
-    [Tilskudd til trossamfunn](https://app.norskkunnskap.no/pensum/rtehtr/deyk6u/mjnhbg#tilskudd-til-trossamfunn)
-    [Human-etisk forbund](https://app.norskkunnskap.no/pensum/rtehtr/deyk6u/mjnhbg#human-etisk-forbund)

---

I Menneskerettighetserklæringen, som Norge følger, står det i artikkel 18:

_Enhver har rett til tanke-, samvittighets- og religionsfrihet. Denne rett omfatter frihet til å skifte religion eller tro, og frihet til enten alene eller sammen med andre, og offentlig eller privat, å gi uttrykk for sin religion eller tro gjennom undervisning, utøvelse, tilbedelse og ritualer._

Det betyr at man kan tro på den guden man vil, man kan møte andre som tror på det samme, man kan melde seg inn i et tros- eller livssynssamfunn, og man kan be til den guden man vil. Det er nemlig ingen andre som skal eie dine tanker eller din tro. Men man kan ikke tvinge andre til å tro på det samme som deg, eller gjøre de samme ritualene samme som deg. 

## BARN OG BARNETRO

Mange nordmenn sier at de har en barnetro. De har vokst opp med å be aftenbønn, de er kanskje døpt, og de går i kirken på julaften. Når de blir voksne får troen en mindre plass i livet deres, og de går kanskje bare i kirken på julaften.

Enhver kan melde seg inn og ut av trossamfunn som man vil. Barn kan også velge hva de vil tro på, men det er foreldrene som bestemmer hvilket trossamfunn de skal være medlem av. 

Når barnet er **under 12 år gammelt**, er det foreldrene som bestemmer om barnet skal være medlem i et tros- eller livssynssamfunn. Foreldrene skal høre på hva barnet selv mener, men foreldrene bestemmer.

Når barnet har **fylt 12 år**, så skal foreldrene legge stor vekt på hva barnet mener, men det er fremdeles foreldrene som må melde barnet inn eller ut av tros- eller livssynssamfunn.

Når barnet har **fylt 15 år**, er det barnet som selv melder seg inn eller ut av tros- eller livssynssamfunn.

## SEKULARISERING

At noe er sekulært betyr at det er uten en religiøs tro. Når man sier at Norge har sekularisering, betyr det at stadig færre nordmenn sier at de tror på en gud. Det er stadig færre som døper seg, går på gudstjeneste eller gifter seg i kirken. Det er mange teorier på hvorfor dette skjer. En årsak kan være at kirken har fått stadig mindre politisk påvirkning. For 100 år siden var presten en stor og betydningsfull person, sammen med lensmannen (politi) og doktoren (legen). I dag har presten fremdeles mange viktige roller, men den politiske innflytelsen er liten. En viktig oppgave presten har er å gå med sørgebudskap. Hvis noen dør for eksempel i en trafikkulykke, er det ofte presten som drar hjem til familien til den avdøde, og forteller at han eller hun omkom. En annen grunn til at Norge har blitt et sekularisert samfunn, kan være at tro har blitt en privatsak. Man har ikke lenger behov for å gå i kirken for å dele troen sin med andre. Forskere tror derfor at mange kan tro på en gud, men at det ikke har noen særlig betydning i samfunnet hvor man møter andre. 

## TILSKUDD TIL TROSSAMFUNN

Et viktig forhold ved det norske samfunnet er hvordan trossamfunn får pengestøtte. Alle godkjente tros- og livssynssamfunn kan nemlig be om støtte fra staten, basert på hvor mange medlemmer de har. Det som er spesielt, er at hvis Den norske kirke får færre medlemmer, så får også andre tros- og livssynssamfunn mindre støtte. Støtten til tros- og livssynssamfunn avhenger altså av hvor mange medlemmer Den norske kirke har.

På [nettsidene til Regjeringen](https://www.regjeringen.no/no/tema/tro-og-livssyn/tros-og-livssynssamfunn/innsiktsartikler/antall-tilskuddsberettigede-medlemmer-i-/id631507/) kan du se hvor mye støtte forskjellige tros- og livssynssamfunn har fått. 

## HUMAN-ETISK FORBUND

Human-etisk forbund (HEF) er en av de største livssynsorganisasjonene i Norge. Medlemmene bekjenner seg ikke til en religion, men til det human-etiske livssynet. Humanismen setter mennesket i sentrum og ser på vitenskap som den beste kilden til kunnskap om verden.


[[Tro og livssyn]]