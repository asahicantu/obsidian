Det norske utdanningssystemet er delt opp i mange deler. Barn starter på skolen det året de fyller seks år. De fortsetter på barneskolen helt til de skal over til ungdomsskolen. Når de har fullført den, er grunnskolen ferdig. Da finnes det flere muligheter: Man kan ta et friår der man reiser rundt, man kan begynne å jobbe, eller man kan gå videre til videregående skole. Etter videregående finnes det også flere muligheter, blant annet høgskoler og universiteter.

![](https://cdn.kursoria.no/pensum/chapters/pensum-for-samfunnskunnskapsproven-skole-og-utdanning_q8dkf5.jpg)

Barna er den viktigste ressursen vi har. Derfor er det viktig at de får utvikle seg til å bli gode, selvstendige mennesker som kan reflektere, vurdere og handle deretter. I Norge har barn både rett og plikt til opplæring. At barn har rett til opplæring, betyr at det skal finnes et undervisningstilbud til dem. At barn har plikt til opplæring, betyr at de skal takke ja til tilbudet. Men, det er ikke plikt til å gå på skolen. Noen velger nemlig å undervise barna sine hjemme. Da er det gjerne en mor eller far som er lærer for barna sine. Det kan for eksempel være når familien skal på jordomseiling, og barna ikke kan gå på vanlig skole. 

Her vil du lese mer om de ulike skolene i Norge:

-   Barneskolen, som går fra første til syvende klasse.
-   Ungdomsskolen, som går fra åttende til tiende klasse.
-   Videregående skole og videregående opplæring.
-   Folkehøgskole, som er en spesiell skole der man bor på skolen (internat).
-   Sommerskole, som er et tilbud til skoleelever om sommeren.

Høgskoler, universiteter er en del av _høyere utdanning_. For å få lov til å studere høyere utdanning må man normalt ha studiekompetanse. På høgskoler og universiteter er man ikke lenger elever, men studenter, og samler studiepoeng. 

På barneskolen har alle elevene de samme fagene, og ingen får karakterer. På ungdomsskolen er de fleste fagene like, men man kan også velge et språk man er spesielt interessert i. Mange velger å lære spansk, tysk eller fransk. På ungdomsskolen får man også karakterer. På videregående skole kan man velge flere fag og linjer man interesserer seg for. På videregående skole kan man fullføre noen utdannelser, og få fagbrev. Andre yrker krever at man går på høgskole eller universitet. Uansett hva man ønsker å bruke livet sitt til, er utdanning en billett som åpner mange forskjellige dører og valgmuligheter.

Totalt er det rundt 635 000 elever på grunnskolen i Norge. Det er nesten 3 000 forskjellige skoler. De fleste skolene har plass til rundt 1 000 elever.

[[02.01 Barneskole]]
[[02.02 Ungdomsskole]]
[[02.03 Videregående skole]]
[[02.04 Folkehøgskole]]
[[02.05 Sommerskole]]
[[02.06 Høyere utdanning]]

[[00-Innhold]]