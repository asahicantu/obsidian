Etter videregående skole har ungdommene blitt til unge voksne. Noen vil ut i arbeidslivet, noen vil studere videre, noen skal avtjene verneplikt i forsvaret, mens noen velger å gå på folkehøgskole. På folkehøgskole går man ett år. Det er over 80 folkehøgskoler i Norge. En folkehøgskole har ingen eksamen eller studiepoeng, men tilbyr et helt spesielt skoleår der du bor på skolen, ofte sammen med lærerne. Det skapes et helt spesielt bånd mellom lærere, elever og fagene de jobber med.

![](https://cdn.kursoria.no/pensum/elements/pensum-for-samfunnskunnskapsproven-_dcfvgb.jpg)

---

På denne siden kan du lese mer om:

-    [Internat](https://app.norskkunnskap.no/pensum/rtehtr/q8dkf5/dcfvgb#internat)
-    [Pris](https://app.norskkunnskap.no/pensum/rtehtr/q8dkf5/dcfvgb#pris)
-    [Tilleggspoeng](https://app.norskkunnskap.no/pensum/rtehtr/q8dkf5/dcfvgb#tilleggspoeng)

---

Når man begynner på folkehøgskole reiser man ofte til et annet sted i Norge, langt unna familie og venner. Man lærer å bo, leve og oppleve ting sammen med nye mennesker. På en folkehøgskole kan man også velge mellom forskjellige linjer, akkurat som på videregående skole. Eksempler på linjer man kan velge er hest, musikk, fotografering, ekstremsport, cosplay, esport, reising osv. Når man velger en linje, jobber man med den linjen hele året. Ofte samarbeider man med de andre linjene. På Voss Folkehøgskule kan man for eksempel gå på linjen "Ekstremsport og luft", der man blant annet hopper i fallskjerm. På samme skole finnes linjen "Film og foto", og hvert år samarbeider de to linjene for å ta gode bilder av for eksempel fallskjermhopping. Mange linjer har en tur til utlandet hvert år. Til sammen finnes det mange hundre forskjellige linjer å velge mellom!

Noen folkehøgskoler er drevet av organisasjoner. For eksempel er Ålesund folkehøgskole en kristen folkehøgskole. Det er fremdeles mange, spennende linjer å velge mellom, men det er også noen felles aktiviteter som handler om religion og Gud: Bibelgruppe, andakter osv. Arbeiderbevegelses folkehøgskole på Ringsaker er et eksempel på en folkehøgskole som er eid av fagbevegelsen, med LO spissen. Der kan man for eksempel velge å gå på en linje som handler om fred og konflikt, eller klimaakvitisme. 

På en folkehøgskole er det ikke eksamen. Elevene består folkehøgskolen ved å fullføre. Som regel varer skoleåret i ni måneder. Den første folkehøgskolen i Norge var Sagatun folkehøgskole. Den ble startet i 1864. Det er Utdanningsdirektoratet som har ansvaret for at folkehøgskolene drives på riktig måte, akkurat som de har ansvaret for barnehagene, grunnskolen og videregående opplæring.

## INTERNAT

Å bo på internat betyr at du bor på skolen. Da bor du sammen med dem du går på skole sammen med, som regel på et dobbeltrom med en med samme kjønn. Man må selv vaske og holde rommet ryddig. Man må også vaske klærne sine selv. Som regel har folkehøgskolen et felles vaskerom, der man kan bruke vaskemaskiner og tørketromler.

Alle folkehøgskoler har også matsal og et kjøkken, der det jobber en eller flere kokker. De forbereder frokost, lunsj, middag og kveldsmat hver dag. Fordi elevene bor på skolen, er det ofte mange fellesaktiviteter utenom skoletiden; i gymsalen, filmrommet, kjøkkenet, på fotballbanen osv. 

## PRIS

Et år på folkehøgskole koster i snitt 120 000 kroner, avhengig av hvilken linje du går på. Prisen dekker undervisning, overnatting på internat, turer, klesvask, mat osv. Noen utenlandsturer koster ekstra. Noe av prisen blir dekket av et stipend gjennom Lånekassen. Du kan også søke om studielån for å gå på folkehøgskole.

Det er ikke lov for folkehøgskolene å ta ut overskudd. Det betyr at om det er penger igjen etter at alle utgiftene er betalt, så skal det gå tilbake til folkehøgskolen til å kjøpe nytt utstyr, pusse opp rom eller andre tiltak. Det gjør at de fleste folkehøgskolene er eid av fylkeskommunen, organisasjoner eller kirkesamfunn.

På [nettsidene til Lånekassen](https://lanekassen.no/nb-NO/stipend-og-lan/norge/folkehogskole/) kan du lese mer om hvordan man får hjelp til å betale for folkehøgskole.

## TILLEGGSPOENG

Et år på folkehøgskole gir ingen studiepoeng, men du får noe som heter tilleggspoeng. Opptak til høgskoler og universitet skjer nemlig på bakgrunn av poeng. På videregående får man studiepoeng, mens for folkehøgskole får man to tilleggspoeng som legges til studiepoengene.

Du kan lese mer om folkehøgskoler på [Folkehøgskolene sine nettsider](https://www.folkehogskole.no/). Der kan du også lese om de forskjellige linjene man kan velge mellom.

[[02 Skole og utdanning]]
