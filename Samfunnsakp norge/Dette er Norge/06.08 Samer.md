Samene er urfolk som bor i Norge, Sverige, Finland og Russland. På mange måter kan de sammenlignes med navaho, cherokee og aboriginere: De har vært innbyggere i Norge før Norge ble kolonisert av andre. Den norske staten har hatt et anstrengt forhold til samer; blant annet hadde staten som politikk at samene skulle bli mer norske. I moderne tid har man funnet ut at samene skal ha et bestemt vern og respekt fordi de er et urfolk. Det gjør at samer i Norge har spesielle rettigheter.

![](https://cdn.kursoria.no/pensum/elements/pensum-for-samfunnskunnskapsproven-_jukilo.jpg)

---

På denne siden kan du lese mer om:

-    [Sametinget](https://app.norskkunnskap.no/pensum/rtehtr/zrt6e2/jukilo#sametinget)

---

Det bor samer de fleste stedene i Norge, men man forbinder ofte Finnmark og de nordlige områdene i Sverige, Finland og Russland med samer. Det er fordi samene er et folkeslag som tradisjonelt har drevet mye med rein. Dermed har de vært avhengige av å ha store områder der reinen kan beite og vokse opp - slik det er langt nord i disse landene. Disse områdene, samenes land, kalles _Sápmi_. Noe som kjennetegner samene er hvordan de lever i pakt med naturen. Det betyr at de vet å bevege seg i fjellet, overnatte og finne mat, uten å ødelegge naturen rundt seg. Samer tror også at det finnes krefter i naturen som kan hjelpe og helbrede mennesker. En samisk sjaman kan visstnok også få kontakt med døde mennesker, ånder.

Tradisjonelt lever samene av reindrift, små gårdbruk og fiske. Man tror at samene stammer fra de første menneskene som bodde i Nord-Skandinavia, for over 12 000 år siden. Samene har flere språk, blant annet nordsamisk, sørsamisk og lulesamisk. Det er ikke så mange som snakker samisk lenger, så forskere er redde for at språkene kommer til å dø ut.

Samenes festdrakt er fargerik. Opprinnelig ble den laget av de materialene som var tilgjengelig, og som isolerte godt mot kulda, sånn som skinn og ull. 

Samene har også sin egen form for synging, joik. Samer kan joike om god jakt, om at jorda skal være fruktbar eller om at et menneske skal ha det bra. På YouTube kan du se en video fra NRK-programmet Stjernekamp, der [Ella Marie Hætta Isaksen joiker](https://www.youtube.com/watch?v=odpREEp-uOo).

## SAMETINGET

Samene har sitt eget styre som kalles Sametinget. Sametinget er det samiske folkets folkevalgte parlament i Norge. Sametinget skal jobbe for samenes rettigheter og styrke samers kultur, samfunnsliv, språk og tradisjon. Det første Sametinget ble åpnet i 1989 av kong Olav V. For samene var det et symbol på at deres status som urfolk ble anerkjent av den norske staten. Det var også et tegn på at samene kan være stolte av sin kultur, sin historie og sin tradisjon, og at samene er et verdifullt folk for Norge. 

I Sametinget sitter det 39 representanter fra hele landet. Selve bygningen hvor Sametinget holder til, ligger i Karasjok, helt nord i Norge. Viktige saker som Sametinget har jobbet med de siste årene er at samer skal ha rett til helsehjelp på sitt eget språk helt fra fødselen av, utvikling av nettbasert kurs om forebygging av samehets og styring av samenes rettigheter til fiske.

Sametinget har valg hvert fjerde år, samme dag som Stortingsvalget arrangeres. Alle som er registrert i valgmanntallet kan stemme. For å registrere deg må du enten ha samisk som hovedspråk hjemme da du vokste opp, eller hatt en forelder, besteforelder eller oldeforelder som har hatt det.

Du kan lese mer på [nettsidene til Sametinget](https://sametinget.no/).

[[06 Dette er Norge]]