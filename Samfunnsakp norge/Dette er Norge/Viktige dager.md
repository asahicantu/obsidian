## VIKTIGE DAGER

Det er mange datoer som er viktig for nordmenn. Den mest kjente er kanskje 17. mai. Det er en offisiell flaggdag, men ingen helligdag. Andre viktige datoer er datoen for når den andre verdenskrigen var over i Norge, frigjøringsdagen vår. Det er ikke viktig at du pugger alle datoene - for det er veldig mange - men det er viktig at du vet litt om hvordan Norge markerer ulike dager gjennom året. Kanskje er det noen dager du synes er viktig å markere også?

![](https://cdn.kursoria.no/pensum/elements/pensum-for-samfunnskunnskapsproven-_swdefr.jpg)

---

På denne siden kan du lese mer om:

-    [Flaggdagene](https://app.norskkunnskap.no/pensum/rtehtr/zrt6e2/swdefr#flaggdagene)
-    [Helligdager](https://app.norskkunnskap.no/pensum/rtehtr/zrt6e2/swdefr#helligdager)
-    [Andre viktige datoer](https://app.norskkunnskap.no/pensum/rtehtr/zrt6e2/swdefr#andre-viktige-datoer)

---

Det er mange viktige datoer i Norge. Noen datoer er spesielt viktige for noen mennesker, mens andre ikke synes de er så viktige. Noen dager er flaggdager, mens andre er helligdager. Noen dager er både flaggdager og helligdager, altså begge deler.

## FLAGGDAGENE

På flaggdagene skal man heise flagg hvis man har flaggstang. Du trenger ikke heise flagg om du har en flaggholder på husveggen eller balkongen, men mange gjør det likevel. Særlig på 17. mai. Alle offentlige bygninger skal flagge på flaggdagene.

-   **1. januar** er den første dagen i det nye året.
-   **21. januar** er prinsesse Ingrid Alexandras fødselsdag. Hun blir kronprinsess når hennes far, kronprins Haakon, blir konge.
-   **6. februar** er samefolkets dag, nasjonaldagen deres. Dagen markerer datoen for det første samiske landsmøtet, som ble avholdt i 1917.
-   **21. februar** er kong Haralds fødselsdag.
-   **1. mai** er Arbeidernes internasjonale kampdag. Det er mange som går i tog denne dagen, for å feire arbeidernes rettigheter og kjempe for nye rettigheter.
-   **8. mai** markeres frigjøringsdagen, dagen da Tyskland ikke lenger kriget mot Norge. 8. mai 1945 var krigen slutt, og over 300 000 tyske soldater dro fra Norge. Dagen markeres spesielt på krigsgraver og minnelunder over hele Norge.
-   **17. mai** feires grunnlovsdagen, Norges nasjonaldag. I 1814 ble grunnloven underskrevet på Eidsvoll, og Norge ble selvstendig.
-   **7. juni** 1905 ble unionen mellom Sverige og Norge oppløst, og Norge ble et fritt land.
-   **4. juli** er fødselsdagen til dronning Sonja, som er gift med kong Harald.
-   **20. juli** er fødselsdagen til kronprins Haakon. Han er sønn av dronning Sonja og kong Harald. Han er gift med kronprinsesse Mette-Marit, og er faren til prinsesse Ingrid Alexandra.
-   **29. juli** feires Olsokdagen, til minne om Olav den helliges dødsdag. Olav den hellige var konge i Norge, og døde 29. juli i år 1030. Mange gater og plasser er oppkalt etter ham.
-   **19. august** er kronprinsesse Mette-Marits fødselsdag. Når kronprins Haakon blir konge, blir hun dronning.
-   **25. desember** er 1. juledag. I Norge feires julaften 24. desember, med mat, gaver og familiebesøk, men det er 25. desember som er flaggdag.

Det er også noen flaggdager som faller på ulike datoer hvert år. Det er: 1. påskedag, 1. pinsedag og dagen for Stortingsvalg.

## HELLIGDAGER

På helligdager skal de fleste butikkene holde stengt. Det er forbudt å gjøre ting som støyer, som å klippe gresset eller spille høy musikk ute.

-   Alle søndager
-   1. januar: Nyttårsdag
-   Skjærtorsdag
-   Langfredag
-   Første og andre påskedag
-   Kristi himmelfartsdag
-   Første og andre pinsedag
-   Første og andre juledag

Mange av helligdagene er på våren.

## ANDRE VIKTIGE DATOER

-   8. mars: Den internasjonale kvinnedagen
-   9. april: Angrepet på Norge i 1940 (andre verdenskrig)
-   24. desember: Julaften

I tillegg er det morsdag andre søndag i februar hvert år. Det er en dag der man hedrer alle mødre. Mange spiser ekstra god mat denne dagen, og har med blomster eller konfekt til moren sin. 

Farsdag feires på samme måte, men andre søndag i november hvert år.


[[Dette er Norge]]