Helsen din er viktig. Er du ved god helse, kan du delta i familielivet, samfunnslivet, i arbeid og fritidsaktiviteter. Det er du som har ansvaret for din helse. Om kroppen din er en maskin, er det din jobb å smøre den, vedlikeholde den og hjelpe den når noe er galt. I Norge er det mange som får hjerte- og karsykdom og diabetes. Hvordan man spiser og trener kan ha stor betydning for om man utvikler sykdom.

![](https://cdn.kursoria.no/pensum/elements/pensum-for-samfunnskunnskapsproven-_nybtvr.jpg)

---

På denne siden kan du lese mer om:

-    [Livsstilssykdommer](https://app.norskkunnskap.no/pensum/rtehtr/3hnasx/nybtvr#livsstilssykdommer)
-    [Alkohol](https://app.norskkunnskap.no/pensum/rtehtr/3hnasx/nybtvr#alkohol)
-    [Røyking](https://app.norskkunnskap.no/pensum/rtehtr/3hnasx/nybtvr#royking)

---

De aller fleste nordmenn bor i nærheten av skogen. Det er mange nordmenn som er vokst opp med å gå på søndagstur i skogen. Mange fortsetter å bruke naturen når de har blitt voksne, særlig i helgen. Man kan lufte tankene sine, kjenne nye lukter, lyder og inntrykk. Det bidrar til bedre humør, reduserer stress og gir bedre søvn. Å være i aktivitet er en investering for fremtiden. 

## LIVSSTILSSYKDOMMER

Hvis man sitter mye stille, for eksempel i jobben sin, har man større risiko for å utvikle livsstilssykdommer. Det samme gjelder om man spiser mye hurtigmat, usunn mat og sukker. Når hverdagen er preget av å sitte mye stille og spise mye usunn mat, blir det en livsstil. Den tidligere helseministeren i Norge har sagt at den største trusselen mot folkehelsen er livsstil. Det er nemlig mange nordmenn som sitter mye stille, og som ikke passer på å være i aktivitet og spise sunt. Da kan man få høyt blodtrykk og utvikle hjertesykdom, diabetes, få hjerneslag, depresjon og andre sykdommer.

Men, det er viktig å si at man kan få slike sykdommer selv om man ikke har en usunn livsstil. 

### Nyttige lenker

-   På [nettsidene til Norsk helseinformatikk](https://nhi.no/livsstil/egenomsorg/livsstilssykdommer/) kan du lese mer om livsstilssykdommer.

## ALKOHOL

Alkohol er viktig for mange mennesker. Noen bruker det for å markere noe fint, som et bryllup, en ny jobb man har fått eller for å feire at det er fredag. Andre er avhengige av å bruke alkohol hver dag. Det kalles avhengighet, og er farlig for kroppen. Et kjennetegn på at man er avhengig, er at det er vanskelig å slutte å drikke alkohol, og at man blir rastløs hvis man ikke får drukket alkohol. Dersom du eller noen du kjenner har problemer med alkohol, kan du for eksempel ta kontakt med Blå Kors. De tilbyr hjelp de fleste stedene i Norge.

I Norge selges drikke med alkohol opp til 4,7 % i matbutikker. Det gjelder stort sett bare øl. Dersom du vil ha drikke med høyere alkoholprosent, må du på Vinmonopolet. Det er en butikk eid av staten.

Aldersgrensen for å kjøpe alkohol er 18 år i Norge. Hvis du skal kjøpe sprit, må du ha fylt 20 år. Det er heller ikke lov å kjøpe alkohol til noen som ikke er gammel nok til å kjøpe det selv.

### Nyttige lenker

-   [Nettsidene til Blå Kors](https://www.blakors.no/tema/alkohol-og-rusbehandling/), hvis du mistenker at du eller noen du er glad i har problemer med alkohol.
-   På nettsidene til [Vinmonopolet](https://www.vinmonopolet.no/) kan du bestille alkohol hjem, dersom du ikke har et vinmonopol i nærheten.
-   Det er spesielle salgstider som gjelder for alkohol. Du kan lese om på nettsidene til [Handelens Ølsalgsråd](https://olsalg.no/salgstider-alkohol).

## RØYKING

I Norge er det rundt 10 % som røyker tobakk. Det er også en del nordmenn som bruker snus eller e-sigarett. Det er attenårsgrense for å kjøpe tobakk i Norge.

Det er mange steder det er forbudt å røyke. Forbudet gjelder både tobakk og e-sigaretter, selv om de ikke har nikotin. Det er forbudt å røyke i lokaler og transportmidler som er åpne for alle. Det betyr at du ikke kan røyke på bussen, på biblioteket, på restauranten eller på toget. Men du har lov til å røyke i bilen din eller i hjemmet ditt. 

Mange restauranter tillater røyking hvis man sitter ute, på uteserveringen. Det er forbudt å røyke på skolenes områder i skoletiden, både på barneskoler, ungdomsskoler og videregående skoler. Det er også forbudt å røyke utenfor inngangen til offentlige virksomheter, som NAV, Skatteetaten, brannstasjonen osv. Det samme gjelder ved inngangen til helseinsitusjoner, som sykehus, fastlegekontoret, osv.

Regjeringen har foreslått at det skal være forbudt å røyke i biler hvis det er barn i bilen, på holdeplasser, på lekeplasser og på utendørs idrettsområder, men det er ennå ikke vedtatt. Det er uansett viktig å ikke sjenere andre med røyken din. Passiv røyking kan føre til problemer blant annet for astmatikere og andre med lungesykdommer.

### Nyttige lenker

-   Du kan lese mer om nordmenns røykevaner på [nettsidene til FHI](https://www.fhi.no/nettpub/tobakkinorge/bruk-av-tobakk/utbredelse-av-royking-i-norge/).
-   Vil du lese mer om reglene for røyking, kan du sjekke [nettsiden til Helsedirektoratet](https://www.helsedirektoratet.no/tema/tobakk-royk-og-snus/roykeloven-regler-om-roykeforbud).
-   Hvis du vil ha hjelp til å slutte å røyke, kan du besøke [Slutta.no](https://www.helsenorge.no/snus-og-roykeslutt/).


[[Helse]]